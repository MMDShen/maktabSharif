{
    "ghazal": [
        {
            "m1": "گر چه بر واعظ شهر این سخن آسان نشود",
            "m2": "تا ریا ورزد و سالوس مسلمان نشود"
        },
        {
            "m1": "رندی آموز و کرم کن که نه چندان هنر است",
            "m2": "حیوانی که ننوشد می و انسان نشود"
        },
        {
            "m1": "گوهر پاک بباید که شود قابل فیض",
            "m2": "ور نه هر سنگ و گلی لؤلؤ و مرجان نشود"
        },
        {
            "m1": "اسم اعظم بکند کار خود ای دل خوش باش",
            "m2": "که به تلبیس و حیل دیو مسلمان نشود"
        },
        {
            "m1": "عشق می‌ورزم و امید که این فن شریف",
            "m2": "چون هنرهای دگر موجب حرمان نشود"
        },
        {
            "m1": "دوش می‌گفت که فردا بدهم کام دلت",
            "m2": "سببی ساز خدایا که پشیمان نشود"
        },
        {
            "m1": "حسن خلقی ز خدا می‌طلبم خوی تو را",
            "m2": "تا دگر خاطر ما از تو پریشان نشود"
        },
        {
            "m1": "ذره را تا نبود همت عالی حافظ",
            "m2": "طالب چشمه خورشید درخشان نشود"
        }
    ]
}